---
extends: _layouts.post
title: 'সফটয়্যার ইঞ্জিনিয়ারিং: ব্যবহারিক আঙ্গিক-৬'
date: '2012-12-04'
gist: My thoughts on Software Engineering's practical aspects.
section: content
syntaxHighlight: false
categories: []
---

**টিম লিডার**

প্রত্যেকটা দলে একজন করে টিম লিডার থাকা প্রয়োজন যার তত্ত্বাবধানে পুরো টিম একসাথে কাজ করবে। স্টুডেন্ট প্রজেক্টগুলোতে নিয়ম-শৃঙ্খলা থাকে না। তাই এক্ষেত্রে টিম লিডার থাকা আরো বেশি জরুরী। টিম লিডার মানে এই নয় যে তার অবস্থান টিমের সবার চেয়ে উপরে বা সবার চেয়ে ভাল। টিমের অন্য একজন প্রজেক্টের জন্য যতটুকু গুরুত্বপূর্ণ, টিম লিডারও ততটুকু গুরুত্বপূর্ণ। সে শুধুমাত্র বাড়তি কিছু দায়িত্ব পালন করে নিজের কাজের পাশাপাশি।

এটা পরীক্ষিত যে লিডারশিপ রোটেশন অর্থাৎ, যদি দলের সবাই কিছুদিন করে টিম লিডারের দায়িত্ব পালন করে তাহলে প্রজেক্টের আউটপুট ভাল হয়। এতে করে দলের সবাই কাজের প্রতি যত্নবান হয় এবং কাজের মধ্যে একটা প্রতিযোগীতার মনোভাব সৃষ্টি হয় যা একটা ভাল প্রজেক্টের জন্য অত্যন্ত গুরুত্বপূর্ণ।

আর একটা গুরুত্বপূর্ণ বিষয় হচ্ছে যে কোন সিদ্ধান্ত নেবার টিম লিডারকে দলের সবার সাথে আলোচনা করে সিদ্ধান্ত নেয়া উচিৎ। এতে ভুলের সম্ভাবনা অনেক কম থাকে। একজনের মাথা থেকে যে বুদ্ধি আসে পাঁচজন বা দশজনের মাথা থেকে অবশ্যই আরো ভাল বুদ্ধি আসবে।

**টিমে মানিয়ে চলা**

এবার আলোচনা করবো একটা দলে কাজ করতে গেলে সাধারনত কি কি ঝামেলার সম্মুখীন হতে হয় তা নিয়ে।

**সমস্যা:** দলের সবাই আপনার মতের বিরুদ্ধে সিদ্ধান্ত নিয়েছে।

**পরামর্শ:** যদি তোমার ডিসিশন দলের সবার সাথে নাও মিলে যায় তবে এটা ভাল কোন আউটকাম এনে দিতেও পারে। একটা কথা আমি বিশ্বাস করি, ম্যাক্সিমাম এজ অলওয়েজ রাইট। আসলে দলের সবাই মিলে যখন কোন গুরুত্বপূর্ণ সিদ্ধান্ত নেয়, সেটা অবশ্যই অনেক ভেবে চিন্তে নেয় এবং দলের ভাল'র জন্যই নেয়। যদিও সব সিদ্ধান্ত সব সময় সঠিক হয় না, তবুও দলের সিদ্ধান্তের প্রতি শ্রদ্ধাশীল হতে হবে।

**সমস্যা:** দলের অন্যান্য সদস্য পূর্বপরিচিত, নিজেকে আউটসাইডার মনে হওয়া। কোন গুরুত্বপূর্ণ দায়িত্ব না পাওয়া।

**পরামর্শ:** এই সমস্যার প্রথম সমাধান হচ্ছে রেইজ ইউর ভয়েজ। আপনি দলের সবাইকে বলুন এর চেয়ে বেশী আপনি করতে পারেন। যদি এতে কাজ না হয় তাহলে আপনার টিমলিডার বা সুপারভাইজারকে জানান। আর এই সমস্যা দেখা দেয়ার সাথে সাথেই পদক্ষেপ নেয়া উচিৎ। দেরী করলে সমস্যা আরো বাড়ে।

**সমস্যা:** আপনার টিম আপনাকে ছাড়াই কাজ ভালভাবে শেষ করছে। আপনার কাজের সঠিক মূল্যায়ন পাচ্ছেন না।

**পরামর্শ:** আপনি আপনার উপর অর্পিত দায়িত্ব সঠিকভাবে পালন করুন এবং কেউ যদি আপনাকে দেয়া কাজ নিজে করে ফেলে তাকে সরাসরি জানান। সমঝোতার মাধ্যমে এই সমস্যা সমাধান করা উচিৎ। আর আপনার কাজের মান যদি ভাল না হয়ে থাকে, তাহলে তাদের সাহায্য নিয়ে নিজের কাজের মানের উন্নতি করার চেষ্টা করুন।

**সমস্যা:** আপনি আপনার উপর অর্পিত দায়িত্ব সঠিকভাবে পালন করতে পারেন নি। আপনি আপনার দলের অন্যদের মত স্কিলধারী নন।

পরামর্শ: কোন টিমই পারফেক্ট না। প্রত্যেকটা টিমেই কমবেশি সমস্যা থাকে। আপনি হয়তো প্রোগ্রামিংএ দূর্বল কিন্তু অন্য দিক যেমন ডেটাবেজ ডিজাইনে আপনার ভাল দক্ষতা রয়েছে। তাহলে আপনি আপনার টিম লিডারকে অবহিত করুন যাতে আপনার উপর এ ধরনের দায়িত্বই অর্পিত হয়। এছাড়া নিজের স্কিল বাড়ানোর জন্য দলের অন্যান্য সদস্যদের সাহায্য নিন এবং নিয়মিত এ সংক্রান্ত বিভিন্ন বই পড়ুন। আমি নিজে বিশ্বাস করি, যে কোন কিছু শেয়ার সবচেয়ে ভাল মাধ্যম হচ্ছে বই।
