---
extends: _layouts.post
title: তোমার কল্পনা এবং আমি
date: '2011-05-17'
gist: null
section: content
---

তোমার কল্পনার মানুষটির মত কখনোই হতে পারব না আমি,<br>
কিভাবে পারব বলো?<br>
সে নিশ্চই ভাড়া নিয়ে রিক্সাওয়ালার সাথে দরাদরি করে না<br>
কিংবা কাচাবাজারে সবজির দাম বেশি বলে বিক্রেতার সাথে তর্ক জুড়ে দেয় না<br>
তোমার কল্পনার রাজপুত্র নিশ্চই ঘর্মক্লান্ত হয়ে বাড়ি ফেরে না<br>
সে নিশ্চই বাসে ওঠার জন্য সহযাত্রী কে ধাক্কা দেয় না<br>
আচ্ছা সে কি জ্বালানী তেলের মূল্যবৃদ্ধি নিয়ে চায়ের কাপে ঝড় তোলে?<br>
নাকি সে তোমার কল্পনার মত সারাক্ষন তোমাকে নিয়েই মশগুল।

সফেদ ভাতের প্লেটে চুল কেন? কিংবা তরকারিতে লবন কেন বেশি?<br>
হাত খরচার টাকার জন্য সে কি মায়ের পিছন পিছন ঘুরঘুর করে?<br>
মোড়ের টং দোকানওয়ালা নিশ্চই তাকে বাকি চেয়ে তাগাদা দেয় না।<br>
সে নিশ্চই ছেড়া ফিতাওয়ালা স্লিপার নিয়ে মুচির কাছে যায় না।

আমি তোমার কল্পনার মানুষ কিভাবে হবো বলো?<br>
আমি তো আর দেখতে শেষের কবিতার অমিতের মত নই<br>
হুমায়ূনের হিমু কিংবা মিসির আলীর অতিন্দ্রীয়তাও যে আমাকে স্পর্শ করে না<br>
খুব সাধারন, আটপৌরে জীবন আমার<br>
তবুও আমি, তোমার আমি হতে চাই<br>
হতে চাই আমি সেই ভালবাসার জোড়ে যে ভালবাসা আজও পৃথিবীর কেউ পায় নি।

তোমার স্বপ্নের সারথী আমি কি করে হবো বলো?<br>
সে তো আর বন্ধুদের আড্ডায় পড়ে সময়জ্ঞান ভুলে যায় না আমি কি করবো বলো?<br>
আমি যে মুঠোফোনে জীবনান্দের কবিতা আওড়াতে পারি না<br>
মিষ্টি প্রেমপত্র কিংবা বাবার পকেট মেরে একগুচ্ছ গোলাপ<br>
অথবা কিশোর ছেলেদের মত তোমার জন্য রোদে দাড়িয়ে থেকে জন্ডিস বাধানো<br>
এর কোনোটাই যে আমাকে দিয়ে হবে না,<br>
তোমাকে আকৃষ্ট করার মত কিছুই যে নেই<br>
আমার তবুও আমি তোমার কাছাকাছি থাকতে চাই, হাত ধরতে চাই<br>
আমি যে তোমাকে ভালবাসি, সত্যিই ভালবাসি এটুকুই কি যথেষ্ট নয়?

২৫.০৮.২০০৮<br>
রাত ১০.৪৫
