---
extends: _layouts.post
title: আবোল-তাবোল ২
date: '2012-12-08'
gist: আবোল-তাবোল চিন্তা।
section: content
---

আজকে ঢাকা ফিরলাম প্রায় ১০ দিন পর। ৪টা বছর টাঙ্গাইল থাকার পর এখন আর টাঙ্গাইল সহ্যই হচ্ছে না। একটু ফুসরত পেলেই ঢাকা চলে আসতে ইচ্ছা করে। ঢাকা জ্যামের নগরী হোক, নোংরা হোক, ঢাকার হাজারটা দোষ থাকুক, তবুও ঢাকা এলেই মনটা ভাল হয়ে যায়। আজকে ঢাকা ফিরতে সময় লেগেছে ৬ ঘন্টার মত, যদিও দুই ঘন্টার রাস্তা। আশুলিয়ার দিকে প্রচন্ড জ্যাম ছিল। নিশ্চিন্তপুর এসে আগুনে পোড়া তাজরিন গার্মেন্টস চোখে পড়ল। মনটা বিষিয়ে উঠেছে এইসব অর্থলোভী নরপিশাচ গার্মেন্টস মালিকদের কাজকর্ম দেখে।

স্যাররা নানা ধরনের পেইন দেয়া শুরু করেছে। আজকে বাহার ভাই সিমুলেশন পরীক্ষার গার্ড দিয়েছেন। আরে বাবা আপনিও তো বছর তিনেক আগে আমাদের জায়গায় ছিলেন। পরীক্ষায় ছেলে-পেলে একটু দেখাদেখি করবেই। তাই বলে এমন আচরন আপনার কাছ থেকে অন্তত আশা করি নি।

গতকাল দিনটা খারাপ গেছে। সকালে পেনড্রাইভটা নষ্ট হয়ে গিয়েছিল। সন্ধ্যায় গেলাম দোকানে ওয়ারেন্টির জন্য, কিন্তু জামাতীদের ভয়ে দোকান-পাট কিছুই খোলে নি। বাসায় ফিরে দেখি ডেক্সটপ আর বুট হয় না। মহা যন্ত্রনা। বাধ্য হয়ে পিসি নতুন করে সেটআপ দিতে হল। বেশ কিছু ডাটা ডেক্সটপে ছিল, সব পগারপার। :'(

বাংলাদেশ আজকে হারল বাজে খেলেছে বলে, ওয়েস্ট ইন্ডিজ ভাল খেলে জিতে নি। বাংলাদেশ যদি শুধুমাত্র একটু ভাল ফিল্ডিং দিত আর ক্যাচগুলো না মিস করতো, তাহলে এই কম স্কোরেও ওয়েস্ট ইন্ডিজকে আটকে ফেলা যেত। রুবেল এক ওভারে ২৪ রান দেয়ায় যারা ওর চৌদ্দ গোষ্ঠী উদ্ধার করছে তাদেরকে মনে করিয়ে দিতে চাই, এই রুবেলই কিন্তু নিউজিল্যান্ডের বিরুদ্ধে দুইটা ম্যাচে শেষ ওভার বল করে বাংলাদেশকে জয় এনে দিয়েছিল।

আগামীকাল ডিজিটাল ওয়ার্ল্ড ২০১২ সম্মেলন শুরু হচ্ছে। ভাবতেই ভাল লাগছে। ঈদ ঈদ লাগছে। দেশে এই প্রথম এই সম্মেলনে ১০০ মেগাবাইট ব্যান্ডউইথ স্পিডের ইন্টারনেট পাওয়া যাবে। ইচ্ছা ল্যাপটপ নিয়ে গিয়ে নতুন লিনাক্স প্যাকেজগুলো সব আপডেট দিয়ে আনবো। ওডেস্ক, ফ্রিল্যান্সার, ইল্যান্স এ ধরনের বড় মার্কেট প্লেসগুলোর প্রায় সবকয়টির নজর এখন বাংলাদেশের উপর। দেশ যে প্রযুক্তি ক্ষেত্রে ভালই এগিয়ে যাচ্ছে তা চোখের সামনেই দেখতে পাচ্ছি। ভাল, ভাল। মুনীর হাসান স্যারের ভাষায় বলি, বাংলাদেশের সেকেন্ড ডিফারেন্সিয়াল নেগেটিভ হোক।
